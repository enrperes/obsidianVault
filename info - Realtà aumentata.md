Gli esami si tengono in presenza presso la sede di Pordenone, anche se lo svolgimento vero e proprio avviene da PC usando la piattaforma Moodle (elearning). Le modalità sono le stesse per frequentanti e non frequentanti.  

  

**Istruzioni operative:**  

Prima dell'esame, dovete necessariamente iscrivervi all'appello su Esse3. Attenzione: le iscrizioni si aprono un mese prima _e si chiudono almeno due giorni lavorativi prima dell'appello_, quindi non cercate di iscrivervi all'ultimo secondo.

Il giorno dell'esame ci si trova tutti in laboratorio (solitamente L1/L2 se non indicato diversamente) all'orario prestabilito, non sono ammessi ritardi. Se siete in molti (superiori alla capienza del laboratorio) potreste essere suddivisi in gruppi, indicativamente distanziati di un'ora. In tal caso il gruppo di appartenenza vi verrà comunicato a chiusura delle iscrizioni, il giorno prima dell'esame. Sul tavolo potete tenere solo un documento d'identità, una penna e dei fogli di carta intonsi per eventuali calcoli (consigliati per le domande sulle matrici). Non sono ammessi libri, formulari, dispense ecc.. Per svolgere l'esame userete i PC di laboratorio, che troverete già accesi e collegati alla pagina di elearning. Per sicurezza suggerisco comunque, se possibile, di venire muniti di portatile, da usare come soluzione di ripiego (anche i PC del lab si possono guastare...).

Per iniziare l'esame è necessario accedere alla pagina Moodle (elearning) del corso (ricordatevi username e password!), dove nella sezione "appelli online" sara' comparsa l'attivita' "Appello XXX - <data>".  Cliccate sul link per iniziare. Dovrete inserire una password, che vi sarà comunicata a voce in aula. Attenzione: dal momento dell'apertura dell'esame, avrete solo 45 minuti di tempo per completarlo. Alla scadenza del tempo, l'esame si chiude automaticamente. L'accesso all'esame e' automaticamente limitato ai soli studenti che si sono iscritti su Esse3.

Una volta entrati, potrete navigare tra le domande usando i pulsanti <precedente> e <successiva> o tramite il riquadro "navigazione quiz", quindi non dovete necessariamente rispondere nell'ordine in cui le domande vi vengono presentate. Ci sono 5 domande (diverse per ogni studente!), tutte a risposta aperta. Per ogni domanda viene visualizzato il relativo punteggio massimo: ci saranno tre domande da 5 punti e due da 8, per un totale massimo di 31 punti (il 31 corrisponde alla lode). Dopo aver risposto a tutte le domande cliccate su "termina il tentativo" nel riquadro di navigazione, ed infine "invia tutto e termina". Una volta inviate le risposte, non sara' piu' possibile riaprire l'esame.

Durante l'esame verrà inoltre effettuata la verifica del documento d'identità.

Poiche' le domande sono a risposta aperta, dovro' valutarle manualmente, quindi il voto sarà disponibile solo dopo qualche giorno (a seconda del numero di iscritti all'appello, anche un paio di settimane). Una volta conclusa la correzione, i voti saranno visibili sia su Moodle (dove troverete anche un commento alle risposte che non sono state valutate corrette al 100%) che su Esse3. I voti possono essere accettati/rifiutati su Esse3 per una settimana, dopo di che si considera accettato tutto cio' che non e' stato esplicitamente rifiutato.

  

**Progetto opzionale:**

E' possibile sviluppare un progetto opzionale che faccia uso della realtà aumentata. Tema a piacere (stupitemi). Il progetto garantisce un incremento del voto finale nel range [0 .. 3] punti, dove 0 corrisponde ad un progetto essenzialmente uguale a quello svolto a lezione, e 3 corrisponde ad un progetto di ottima qualità, in cui si evince lo sforzo aggiuntivo fatto dallo studente, ad es. per l'utilizzo di strumenti nuovi non visti a lezione. Sono ammessi anche lavori di gruppo, max 2 persone.

Il progetto va presentato e discusso in sede di appello d'esame, durante gli scritti (o subito dopo, se dovete sostenere lo scritto nello stesso giorno).

Consegna del progetto e sostenimento della prova scritta possono essere fatti in appelli separati. Se, al momento dell'esame scritto, avete gia' consegnato il progetto, il voto che vedrete su Esse3 sarà comprensivo dell'incremento progettuale. Se invece volete consegnare il progetto in un appello successivo *dovete rifiutare il voto dello scritto su esse3 e avvisarmi via mail*. Se non lo rifiutate, il voto verra' verbalizzato e non potrete ottenere l'incremento per il progetto. Se non mi avvisate via mail, il voto sarà considerato rifiutato e sarà perso. Nella mail scrivete il seguente testo: “Accetto il voto dello scritto, ma lo rifiuto su esse3 per consentire la verbalizzazione successiva del voto finale, comprensivo dell'incremento progettuale”. Ricordatevi poi di iscrivervi a uno degli appelli successivi, lasciandomi questa nota: "ho già sostenuto lo scritto, devo solo presentare il progetto".